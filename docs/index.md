# Inizia da qui

## Benvenutə
Quando ho scoperto [**Processing**](https://www.processing.org) diversi anni fa – sono, ormai, passati quasi 10 anni – la mia vita è completamente cambiata: avevo già esperienze di programmazione in altri linguaggi ma nessuno mi aveva mai dato la possibilità di sviluppare prototipi o idee più o meno complesse velocemente e con facilità.

La comunità di Processing e la miriade di contenuti gratuiti che si possono trovare facilmente in rete sono stati fondamentali per permettermi di imparare a usarlo al meglio. Un giorno di luglio nel 2015 ho deciso di cominciare a scrivere degli articoli – inizialmente sul [mio blog](https://blog.federicopepe.com) – in italiano per dare la possibilità anche a chi non conosce l'inglese di imparare a usare questo strumento incredibile.

Nel corso degli anni ho avuto la fortuna di tenere diversi workshop su Processing arrivando persino a ottenere la cattedra della materia *Linguaggi Visuali per Sistemi Complessi* all'interno del corso *Comunicazione Multimediale e Tecnologie dell'Informazione* presso l'**Università di Udine** dal 2017 al 2021.

Gli impegni lavorativi, purtroppo, non mi hanno permesso di tenere il blog aggiornato come avrei voluto e il numero di articoli pubblicati è via via diminuito nel corso degli anni.

All'alba del 2023 ho deciso che era arrivato il momento di rinnovare il sito e ricominciare pubblicare nuovi contenuti e, nel contempo, revisionare quelli già pubblicati. Il primo passaggio è stato migrare la piattaforma da [Wordpress](http://www.wordpress.org) a [MkDocs](https://www.mkdocs.org/) e utilizzare un nuovo sottodominio: [processing.federicopepe.com](https://processing.federicopepe.com).

Credo sia il caso di riprendere un paio di frasi scritte nella prima versione dell'introduzione che rimangono ancora valide oggi:

Se siete arrivatə su questa pagina e state leggendo queste parole, probabilmente siete interessatə a imparare a programmare in Processing o, più in generale, ad avventurarvi nel magico mondo del *creative coding*. In tal caso, vi do il benvenuto.

!!! Info
    Gli articoli che trovate su queste pagine sono stati scritti nel corso degli anni: nonostante io abbia cercato di mantenerli sempre aggiornati è possibile che contengano degli errori o delle imprecisioni o che, semplicemente, il codice non funzioni più correttamente.

Questo è progetto che sarà sempre *in progress* e, per questo, mi fa piacere ricevere commenti e feedback per poter migliorare e mantenere aggiornati tutti i contenuti.

## Chi sono e contatti
Sono Federico Pepe e mi definisco un esperto di *tecnologie musicali*. La mia vita è sempre stata divisa tra la passione per la musica e quella per la tecnologia e la programmazione. Mi sono laureato in _Contemporary Popular Music_ e tutto quello che ho imparato a livello informatico l'ho studiato da autodidatta (quindi c'è speranza per tutti!). Per fortuna ho scoperto il **creative coding** e ho capito che potevo unire le mie due passioni. Sono stato un pessimo studente, soprattutto al liceo e, forse, questo mi ha aiutato a essere un buon insegnante.

Il mio curriculum è visionabile su [LinkedIn](https://www.linkedin.com/in/pepefederico). Mi trovate su quasi tutti i social network. Per comodità seguite [questo link](https://fdri.co/bio).

Se ti interessa ricevere aggiornamenti via email, ho creato [una newsletter](https://www.tinyletter.com/creativecoding). 

## Riconoscimenti

Come ho già scritto, l'approccio inclusivo e open source dell'intera comunità di Processing è stato fondamentale per imparare a programmare e per migliorarmi in tutti questi anni. Ci tengo, comunque, a fare dei riconoscimenti specifici a quelle persone o a quelle risorse che mi hanno dato tanto e da cui ho preso - e ancora oggi prendo - ispirazione ogni giorno.

* :teacher: **[Daniel Shiffman](https://shiffman.net/)** è la persona a cui devo più di tutti. Ho imparato Processing grazie ai suoi video pubblicati prima su Vimeo e poi su YouTube sul canale **[The Coding Train](https://www.youtube.com/@TheCodingTrain)**.

* :blue_book: **Processing: A Programming Handbook for Visual Designers, Second Edition** di *Casey Reas* e *Ben Fry*.

* :orange_book: **Learning Processing, Second Edition: A Beginner's Guide to Programming Images, Animation, and Interaction** di *Daniel Shiffman*

* :closed_book: **Generative Art** di *Matt Pearson*

* :green_book: **Programming Interactivity** di *Joshua Noble*

* :blue_book: **Visualizing Data** di *Ben Fry*

* :orange_book: **Generative Design** di *Hartmut Bohnacker, Benedikt Gross, Julia Laub, e Claudius Lazzeroni*