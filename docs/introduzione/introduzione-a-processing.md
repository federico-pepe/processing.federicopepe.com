# Introduzione a Processing
Processing è un linguaggio di programmazione creato nel 2001 da Ben Fry e Casey Reas al *MIT Media Lab* di Boston. L'obiettivo di questo progetto era creare un linguaggio che potesse essere usato dagli artisti che si occupano principalmente di arti visuali per sperimentare nuove forme di comunicazione e, data la sua semplicità, come strumento di apprendimento per avvicinare le persone alla programmazione.

**Visuale** è, infatti, il termine chiave perché, a differenza della maggior parte degli altri linguaggi, Processing permette anche a chi non ha mai scritto una riga di codice di avere un immediato feedback del proprio lavoro sullo schermo del computer.

## Download e installazione di Processing
Il modo più semplice per cominciare a programmare in Processing è scaricare l'**IDE**, acronimo di *Integrated Development Enviroment*, ovvero un programma che include al suo interno tutto quello di cui abbiamo bisogno:

1. l'**editor**: la finestra in cui scrivere il codice
2. il **compiler**: che trasforma il nostro codice in programma
3. il **debugger**: che ci permette di verificare la presenza di errori

Processing è open source e scaricabile gratuitamente a [questo link](https://www.processing.org/download/): ed è compatibile con i sistemi Mac, Windows e Linux. 

Prima di procedere con il download vi verrà chiesto di effettuare una donazione ^^non obbligatoria^^ per sostenere la [Processing Foundation](https://foundation.processing.org) e lo sviluppo futuro di Processing.

## Interfaccia
![Processing IDE v 2.2.1](/assets/img/intro-Processing-IDE-v221.png)

L'interfaccia è molto semplice e, nel corso degli anni, non è cambiata molto. In alto troviamo i pulsanti **Run** :material-play-circle: e **Stop** :material-stop-circle: che utilizzeremo per avviare e fermare i nostri *sketch* – così vengono chiamati i programmi realizzati in Processing. 

La parte centrale con sfondo bianco è il nostro editor dove andremo a scrivere il nostro codice mentre la sezione in basso con sfondo nero è la console che ha un duplice scopo: segnalarci eventuali errori nel codice oppure essere usata per inserire dei messaggi che ci possono aiutare a comprendere il funzionamento del nostro programma.

## Algoritmo e sintassi
**Algoritmo** e **sintassi** sono due parole chiave che ritorneranno spesso nelle prossime lezioni. La prima indica molto semplicemente un insieme di istruzioni eseguite in sequenza ed è uno dei concetti di base della programmazione. I computer, infatti, non sono macchine intelligenti e hanno bisogno di ricevere comandi che sono in grado di interpretare: dobbiamo tenere bene a mente che in fase di compilazione, quando, cioè, il nostro codice viene eseguito premendo sul pulsante **Run**  :material-play-circle:, le linee di codice vengono processate in sequenza una alla volta e, in mancanza di errori, il programma viene eseguito dall'inizio alla fine.

Il concetto di **algoritmo** è comunque abbastanza semplice da interiorizzare; in fondo la nostra vita è costellata da istruzioni che siamo abituati a seguire in un determinato ordine: basti pensare alle istruzioni di un qualsiasi libro o sito di ricette oppure alle indicazioni che riceviamo dal nostro navigatore quando guidiamo. La nostra fortuna è che siamo anche abituati a generare algoritmi ogni volta che ci troviamo a spiegare qualcosa. Con i computer dobbiamo solo imparare a essere il più dettagliati e precisi possibile.

La **Sintassi** è la grammatica del linguaggio che useremo e, come ben sappiamo, ogni lingua ha le sue regole da rispettare. Per esempio sarà importante separare ogni istruzione utilizzando il punto e virgola oppure racchiudere i blocchi di codice tra parentesi graffe. Non spaventatevi, verrà spiegato tutto nel dettaglio a tempo debito; se, comunque, avete voglia di dare un'occhiata al *dizionario di Processing*, vi rimando alla [Language Reference](https://processing.org/reference/) sempre disponibile sul sito e accessibile anche nell'IDE dal menu `Help > Reference`.

## Esempi
Prima di cominciare a scrivere le prime linee di codice, è importante capire quali sono le potenzialità di questo linguaggio. Se avete già installato l'IDE sul vostro computer,  attraverso il menu `File > Examples`, potete navigare una serie di esempi suddivisi in varie categorie: *Basics, Topics, Demos, Books, Libraries e Contributed Libraries*.

Oltre a questi, vi segnalo alcuni dei progetti interessanti realizzati con Processing che, all'inizio del mio percorso, mi hanno ispirato a imparare a sviluppare progetti con questo linguaggio di programmazione.

### Kepler Exoplanet Candidate by Jer Thorp
<iframe title="vimeo-player" src="https://player.vimeo.com/video/19642643?h=3bbfceb0f6" width="640" height="360" frameborder="0" allowfullscreen></iframe>

### Strata #3 by Quayola
<iframe title="vimeo-player" src="https://player.vimeo.com/video/11777813?h=623fd78265" width="640" height="360" frameborder="0" allowfullscreen></iframe>

### Unnamed Sound Sculpture by Daniel Franke & Cedric Kiefer
<iframe title="vimeo-player" src="https://player.vimeo.com/video/38840688?h=b2ab389355" width="640" height="320" frameborder="0" allowfullscreen></iframe>

## Risorse
Esistono numerose risorse per imparare a programmare in Processing, ma la maggior parte di esse sono in inglese. Questo è il motivo principale che mi ha spinto a tenere corsi in Italia e a dedicare una sezione del mio blog all'insegnamento di Processing.

Per completezza, segnalo i libri, i video e le risorse web disponibili.

### Libri
Ho già citato alcuni libri nella sezione [riconoscimenti](/#riconoscimenti) dell'home page. Ci sono, poi, numerosi altri libri disponibili ma vi rimando direttamente alla sezione dedicata sul [sito di Processing](https://processing.org/books).

### Video

* [Learning Processing](https://www.youtube.com/playlist?list=PLzJbM9-DyOZyMZzVda3HaWviHqfPiYN7e) di Daniel Shiffman
* [Intro to Processing for Data Viz](https://vimeo.com/showcase/2573675) di Matthew Epler
* [Fun Programming](https://www.funprogramming.org/) di Abe Pazos
* [Creative Coding Essentials](https://timrodenbroeker.de/courses/essentials/) by Tim Rodenbroeker
* [Coding for beginners: learn coding by creating art](https://www.udemy.com/course/creativecoding/) by Jerome Herr

### Web e community

* [Processing Tutorial](https://processing.org/tutorials/)
* [Processing Forum](https://discourse.processing.org/)
* [Open Processing](https://www.openprocessing.org)